\section{Syfte}
Detta arbete syftar till att undersöka vilka energiförluster en fastighet har och hur dessa påverkas av olika väderrelaterade parametrar, som solinstrålning, utomhustemperatur och vind. Målet är att finna en kvanitativ beskrivning av hur energiflödena in och ut ur fastigheten påverkas av några olika väderparametrar. Primärt kommer vi att undersöka en fastighet på Walleriusgatan i Göteborg, men många av resultaten kommer att kunna appliceras även på andra byggnader.

Beskrivningen av hur vädret påverkar energiflödena skall sedan kunna leda till en modell för hur fastighetens reglerbara energiflöden ska kunna anpassas efter vädret så att en önskad inomhustemperatur bibehålls. I fastigheten som är associerad med projektet finns en väderstation monterad och det är ifrån den väderdata är tänkt att hämtas. Detta ska inte bara ge en trivsammare inomhusmiljö för de boende, utan även en energibesparing för fastigheten. Vi hoppas också kunna ge några byggnadstekniska förslag på åtgärder och kvantifiera hur stora besparingar detta skulle kunna ge – både energimässiga och ekonomiska.

Vi avser att främst bygga vår modell på att luften närmast fastigheten värms upp och bildar ett isolerande lager. Vi kommer också att ta hänsyn till både den fördröjning som sker i fastighetens väggar och den direkta uppvärmning och avkylning som sker med solinstrålning genom fönster respektive ofrivillig ventilation i form av drag.

På sikt hoppas vi att vårt arbete ska leda fram till ett modell som ger ett värde på hur mycket energi som behöver tillföras fastigheten i varje givet ögonblick, beroende på vilka värden väderstationen tidigare har tagit emot. I förlängningen ska detta kunna leda till energibesparande åtgärder för både den här och äldre fastigheter.
